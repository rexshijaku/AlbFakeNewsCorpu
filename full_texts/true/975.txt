VIDEO - Xhamia që u mbijetoi shekujve E rrethuar me male, në brendi të fshatit Greme në Komunën e Ferizajt ndodhet xhamia më e vjetër në rajonin e këtij qyteti, e cila thuhet që daton nga shekulli i gjashtëmbëdhjetë.Për të vizituar këtë objekt nga qendra e qytetit duhet të kalohen rreth gjashtë kilomtera rrugë të asfaltuar deri në lagjen Berishë.Deri në vitin 2005 banorët e lagjeve Karameta dhe Berishë kanë kryer ritualet fetare në këtë xhami, ndërsa tani janë ndërtuar edhe dy xhamia të tjera në këto lagje.Osman Gabrrica, 74 vjeçar dhe banor i këtij fshati, shtëpia e të cilit ndodhet përballë oborrit të xhamisë së vjetër, së bashku më gruan e tij kujdesen që të ruajnë vlerat e këtij objekti dhe ta mbajnë atë të pastër gjatë tërë kohës.“Unë e fshij me shoqen (bashkëshorten) time, sa të jemi ne gjallë, pastaj nuk i dihet se kush do të kujdeset”, përgjigjet ai duke lëvizur trupin dhe duke mbyllur sytë.Xhamia në të cilën mbizotëron ngjyra e kaltër qëndron e mbyllur, ndërsa çelësat e saj i mban vet Osman Gabrrica, i cili i hap dyert sa herë që ka vizitorë.“624 vjet është e vjetër kjo, prej kur ka hy turku”, tregon ai.Muret e trasha dhe hapësira e madhe të cilën e ka ky objekt ka mundësuar që ndër vite të mos prishet dhe të shërbejë edhe për funksione të tjera si shkollim, shërbim ushtarak dhe si strehë për luftëtarët e UÇK-së në vitet 90-ta.“Ka shërby edhe për shkollë, në vitet 1992, 1993, shkollë ka qenë kjo  edhe xhami, por po në vitin 1977-19978 ka shërby edhe për shërbimin ushtarak”, tregon Gabrrica.Ndërsa, Ilir Bytyçi, përgjegjës për Trashëgimi dhe Muze në Ferizaj, tregon se kjo xhami është e punuar nga shqiptarët, me kulm piramidal dhe pa minare.“Ajo që vlen të përmendet është se eksterieri i cili na paraqet një xhami tipike tradicionale e punuar nga mjeshtrit shqiptar ku kulmin e saj e ka piramidal po  ashtu kjo xhami nuk kishte minare. Kurse sa i përket  enterierit të saj ajo  karakterizohet nga një numër i madh i  arabeskave, duke na dhënë informacione se ky objekt i trashëgimisë kulturore ka një vjetërsi e cila i ka rezistuar kohës falë edhe kujdesit të shtuar të banorëve që kryenin shërbesat fetare deri para disa viteve.”, ka thënë Bytyçi.Tutje ai tregon se ky objekt ishte restauruar në vitin 2012 nga fondet Ministrisë së Kulturës, Rinisë dhe Sportit, duke bërë lidhjen e mureve dhe rregullimi dyshemesë dhe pjesëve tjera përcjellëse, më qëllim të ruajtjes dhe mbrojtjes së këtij objekti religjioz që posedon vlera të mëdha, si arkitekturore po ashtu edhe historike për trevën e Ferizajt,Në fshatin Greme janë ndërtuar edhe katër xhami të tjera dhe është fshati më i madh për sa i përket numërit të banorëve në komunën e Ferizajt.
