Mësimi në shtator mund të fillojë nga ekrani, ekspertët rekomandojnë më shumë udhëzime
Ashtu siç përfundojë viti shkollor 2019/20 përmes ekranit televiziv, nxënësit e Kosovës do të mund të fillojnë mësimin në shtator në formë të njëjtë, për shkak të situatës me pandeminë COVID-19.Megjithatë, ekspertët vlerësojnë se nëse një gjë e tillë pritet të ndodhë, duhet të sigurohet mbikëqyrje e mësimdhënësve, pajisje për të gjithë nxënësit, trajnime për mësimdhënësit e udhëzime për platformat që do të mund të përdoren.Gjysmë vjetori i parë i vitit shkollor 2019/20 ishte zhvilluar në bankat shkollore, ndërsa më 12 mars mësimi në objekte shkollore ishte ndërprerë për të rifilluar më 23 mars përmes RTK-së, pasi u regjistruan rastet e reja me COVID-19.Mësimi nga distanca ishte domosdoshmëri pas situatës së krijuar me pandeminë e coronavirusit dhe Ministrisë së Arsimit, i’u deshën një javë përgatitje për të filluar publikimin e materialeve mësimore prej klasës së parë deri të pestën për t’u transmetuar në Radio Televizionin e Kosovës dhe në internet.Kurse, dy javë për materialet për klasën e gjashtë deri të nëntën dhe për komunitetin turk dhe boshnjak, ndërsa ai serb nuk ka pranuar të bashkëpunojë në sistemin e shtetit të Kosovës. KALLXO.com kishte asistuar vullnetarisht në përgatitjen e mësimit nga distanca.Pas zhvillimit të mësimit, ishte bërë edhe një udhëzues për vlerësimin e nxënësve nga distanca, ku fëmijët janë vlerësuar nga mësimdhënësit në forma të ndryshme.Ministri i ri i Arsimit dhe Shkencës, Ramë Likaj në një raportim në Komisionin për Arsim, kishte thënë se në mësimin online kanë qenë pjesëmarrës 89.4 për qind e nxënësve, ngase, siç tha ai, disa nxënës nuk kanë pasur pajisje teknologjike.“Rreth 32 mijë nxënës nuk janë përfshirë në mësimin online nga distanca, për shkak të gjendjes jo të mirë ekonomike”, kishte thënë Likaj.Ky vit shkollor ka përfunduar me 26 qershor, por situata me pandeminë COVID-19, nuk ka ndryshuar dhe se për këtë nuk është duke u përjashtuar mundësia, që viti i ri shkollor 2020/21 të fillojë përsëri në të njëjtën mënyrë.Ministria shqyrton opisionin për mësim onlineNga Ministria e Arsimit dhe Shkencës për KALLXO.com kanë bërë të ditur se MASh është duke shqyrtuar opsionet për mësim të rregullt dhe mësim të rregullt në kohë pandemie, duke përfshirë edhe praktikat e vendeve tjera që kanë organizuar mësim të rregullt në këto kushte.“Nëse duhet të vazhdohet me mësimin në distancë ose edhe online, duhet të përgatiten udhëzime të thjeshta që mësimdhënësit, nxënësit dhe prindërit/kujdestarët  të mund t’i përdorin”, thuhet në përgjigjen e tyre.Sipas tyre, për këtë opsion ka pasur edhe disa trajnime online dhe do të ketë për t’i përkrahur mësimdhënësit në përdorimin e teknologjisë.“Platformat që janë ofruar nëpër disa komuna kanë ofruar edhe udhëzime dhe përkrahje për mësimin në distancë dhe atë online edhe partnerët dhe donatorët ndërkombëtarë kanë ofruar dhe po ofrojnë trajnime dhe ekspertizë në këtë drejtim.Kontribut të veçantë mund të ofrojnë edhe mediet e të gjitha llojeve me publikime, udhëzime, transmetim 24 orësh, si dhe ofruesit e shërbimeve të internetit dhe sinjalit kabllovik”, ka bërë të ditur ministria.Ekspertët: Zhvillimi i mësimit online në shtator të koordinohet më mirëNë lidhje me mundësinë që nxënësit e Kosovës përsëri të ndjekin mësimin nga distanca, pa prezencë në bankat shkollore, Dukagjin Pupovci ekspert i arsimit dhe drejtor në Qendrën për Arsim të Kosovës (KEC), tha se për ta menaxhuar këtë situatë duhet zhvilluar të paktën tre skenarë të mundshëm.“Skenari i parë dhe më i besueshëm është se lejohet ardhja e mësimdhënësve në shkollë, por jo edhe ardhja e nxënësve që imponon nevojën e mësimit online në gjithë vendin. Përparësia është se mësimdhënësit janë në kontakt me shkollën dhe ushtrohet një lloj mbikëqyrje e punës së tyre. Në këtë skenar duhet pajisur shkollat me brez më të gjerë interneti dhe duhet investuar në rrjetet lokale aty ku nuk ekzistojnë”, tha ai për KALLXO.comSipas tij, po ashtu, do të ndihmonte shumë një investim në pajisje ose shfrytëzimi më i mirë i pajisjeve që, për momentin, janë në laboratorë të informatikës.“Skenari i dytë: përveç mësimdhënësve, lejohet ardhja në shkollë e një numri të vogël të nxënësve, gjë që bën të mundur punën normale të disa shkolla të vogla në zonat rurale, ku nuk ka kushte të përshtatshme për mësim online, ndërsa shkollat tjera punojnë online ose duke i ndarë nxënësit në grupe. Skenari i tretë dhe më i keq është mbyllja e plotë siç e kemi pasur në mars dhe prill të këtij viti e që vështirëson koordinimin dhe mbikëqyrjen e procesit mësimor”, tha ai.Pupovci shtoi se duhet të bëhen përgatitje për të tre skenarët që sipas tij, nënkupton: hartimin e udhëzimeve për platformat që do të shfrytëzohen, zhvillimin e burimeve online siç janë video-regjistrimet e mësimeve, trajnimin e mësimdhënësve, gjetjen e zgjidhjeve për ata nxënës që nuk kanë pajisje teknologjike, etj.“Disa komuna tanimë janë duke e krijuar një platformë vendore për mësim online që nuk e di si do të funksionojë, sepse testimi i platformave të reja merr kohë. Për fat të mirë, ka edhe platforma të verifikuara që jepen falas për shkollat siç është Google for Education e cila ngërthen në vete vegla të efektshme për mësim online. Kuptohet, shkollat kanë nevojë për orientim, mbase edhe për ndihmë, për t’u regjistruar në një platformë të tillë, pastaj mund të kenë nevojë edhe për trajnime dhe mbështetje profesionale për ta shfrytëzuar platformën”, shtoi më tej Pupovci për KALLXO.com.Edhe Rinor Qehaja nga Instituti EdGuard është i mendimit se instuticionet duhet të përgatiten për çfarëdo forme të vazhdimit të mësimit.“Rihapja e shkollave duhet të jetë e mirë menduar duke u siguruar në shëndetin e fëmijëve fillimisht. Besoj qe ne javët ne vijim do te kuptojmë me shume rreth sëmundjes dhe shpërndarjes se saj ne nivel vendi dhe mes grup moshave te reja. Është e domosdoshme që para shtatorit institucionet qeveritare të përgatiten për cilindo skenar të vazhdimit të mësimit”, tha Qehaja për KALLXO.com.Sipas tij, pandemia vazhdon të jetë një periudhe e ndjeshme dhe shume stresuese edhe për fëmijët, andaj edhe rihapja e shkollave duhet te ketë parasysh edhe këtë, duke u siguruar qe fëmijët ndihen rahat ne rikthim.“Distancimi social dhe higjiena do të jetë prezent në cilindo version të fillimit të mësimit, andaj, edhe shpresoj që MASh të investoj në vetëdije dhe përgatitje për të njëjtat tek fëmijët”, tha Qehaja në fund.Njësoj sikurse Kosova edhe vendet fiqnje si Shqipëria dhe Serbia kishin mbajtur mësim online gjatë pandemisë COVID-19, përmes transmetimit të mësimeve në televizione dhe platforma online.