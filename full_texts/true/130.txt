Pamjet: Njëherë e sfidoi, por Hashim Thaçi ‘dorëzohet’ përballë Avdullah Hotit
Ishte 13 korriku, dita kur Qeveria e Kosovës e udhëhequr nga Avdullah Hoti, vendosi një sërë masash të reja me qëllim parandalimin e përhapjes së mëtejshme të infeksionit nga koronavirusi.Një ndër vendimet ishte edhe ajo se mbajtja e maskave të jetë e detyrueshme për të gjithë qytetarët e vendit.“Vendimi i parë i miratuar në mbledhjen e sotme për ndërmarrjen e masave, me qëllim të parandalimit të përhapjes dhe kontrollit të infeksionit COVID-19 është për obligimin e të gjithë banorëve të Republikës së Kosovës që të bartin maskat për fytyrë në të gjitha aktivitetet jashtë shtëpive/banesave të tyre, si dhe të mbajnë distancë fizike prej 2m në ambiente të përbashkëta jashtë shtëpive/banesave të tyre. Vendimi obligon gjithashtu që të gjitha institucionet publike dhe private të mbajnë dezinfektues për duar dhe maska për fytyrë në vende të qasshme, në hyrje të objektit, të cilat mund të shfrytëzohen nga punëtorët e institucioneve dhe vizitorët”, thuhej në njoftimin e qeverisë, shkruan “Bota Sot”.Por pavarësisht këtij vendimi të qeverisë Hoti, presidenti i Kosovës, Hashim Thaçi e kishte sfiduar këtë vendim, duke u shfaqur në shumicën e rasteve pa maskë në publik.Në takimet që mbante nëpër Kosovë, fotot e të cilave i postonte në faqen e tij në facebook, Thaçi vazhdimisht shihej pa maskë.Por, ka dy ditë që presidenti Thaçi si duket është dorëzuar përballë Avdullah Hotit dhe vendimit të qeverisë.Në fotot e publikuara, tashmë presidenti ka filluar ta bartë maskën, e cila në bazë të vendimit të qeverisë Hoti është e detyrueshme për të gjithë qytetarët e Kosovës.Kujtojmë se ditëve të fundit janë shënuar shifra alarmante të personave me Covid në Kosovë, gjë që ka bërë që të merren edhe një sërë masash tjera nga Qeveria Hoti.